# 10 На път

Прочетете текста. Извадете непознатите думи и проверете превода им в речника.

## Разходка в центъра на София

Сега сме в центъра на града, до метростанция “Сердика”. В София има метро от 1998 година. Вече има две линии, строят и трета.

Наблизо е площад “Света Неделя”. Оттам започва булевард “Витоша”. На булеварда има много магазини, аптеки, пицарии, кафета и сладкарници. Там е и Националният дворец на културата (НДК).

Сега сме близо до Софийския университет “Св. Климент Охридски”. До университета има библиотека. Пред библиотеката е паметникът на Св. Св. Кирил и Методий. Около паметника има парк с пейки и дървета. Вдясно, на около 100 метра, е паметникът на Васил Левски. Срещу паметника е катедралата “Св. Александър Невски”. Около катедралата има площад. Площадът също се казва “Св. Александър Невски”. Харесвам това място.